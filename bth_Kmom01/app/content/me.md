Om mig
====================================

![img](img/me.jpg){#id .contentImg}Jag heter Malin Gissberg och bor i Skokloster tillsammans med min sambo och våra barn. Just nu är jag mammaledig med vår yngsta son som är född mars 2014.
Jag jobbar som utvecklare sedan 2010, innan det studerade jag på BTH och jobbade då på ett kafé vid sidan om studierna.

Min fritid brukar jag försöka ägna så mycket tid som möjligt ute på sjön i vår båt tillsammans med familjen. Att få vara ute några dagar i sträck eller en helg då och då och övernatta i en mysig vik någonstans är ett perfekt sätt få ny energi. Annars tycker jag mycket om att baka och knåpa ihop nya recept i köket.
På hösten brukar jag ta mig ut i skogen och fylla svampkorgarna och på vinterhalvåret njuter jag gärna av solen i skidbackarna.

Mitt intresse för datorer fick jag som barn. Min allra första dator var en Spectra Video som jag hade tre spel till. Efter något år när jag var 10 år gammal fick jag en Commodore 64 och det var då mitt intresse för programmering väcktes.
Jag fick en bok om Basic och började testa lite och skriva av kodsnuttar från boken. Jag minns hur stolt jag var när jag efter veckors "avskrivandes" av kod från boken hade lyckats generera en liten boll som såg ut att rulla ned för en trappa. Förmodligen var nog bollen inte ens rund med tanke på grafiken.





